បច្ចុប្បន្ននេះ ខេត្តត្បូងឃ្មុំ មានក្រុមហ៊ុនវិនិយោគសរុបចំនួន ៣៦ក្រុមហ៊ុន ក្នុងនោះវិនិយោគរបស់រដ្ឋមានចំនួន ២ និងវិនិយោគឯកជនមានចំនួន ៣៤ក្រុមហ៊ុន។ នេះបើតាមឯកឧត្តម ប៉ែន កុសល្យ អភិបាល នៃគណៈអភិបាលខេត្តត្បូងឃ្មុំ ថ្លែងក្នុងកិច្ចសម្ភាសន៍ជាមួយក្រុមការងារវិទ្យុជាតិកម្ពុជា កាលពីថ្ងៃទី១៥ ខែឧសភា ឆ្នាំ២០២៥។
ក្នុងចំណោមក្រុហ៊ុនទាំងនោះ មានក្រុមហ៊ុនចំនួន ១៨ ដែលផ្តោតលើវិស័យកសិកម្ម និងឧស្សាហកម្ម។ ការវិនិយោគទាំងនេះផ្តោតលើផលិតផលសំខាន់ៗដូចជា អង្ករ ដំឡូងមី ស្វាយចន្ទី អំពៅ និងកៅស៊ូ ព្រមទាំងការកែច្នៃផ្លែឈើ ជាពិសេសចេក និងការដាំដុះម្រេច។ បន្ថែមពីលើនេះ មានក្រុមហ៊ុនចំនួន ៦ មានជំនាញក្នុងការកែច្នៃជ័រកៅស៊ូ ខណៈក្រុមហ៊ុន ១ កំពុងធ្វើសកម្មភាពរុករករ៉ែ។
ដោយឡែក ក្រុមហ៊ុនចំនួន១១ទៀត វិនិយោគលើវិស័យផ្សេងៗ ដូចជា៖ ផ្សារ សណ្ឋាគារ ទុយោកែច្នៃ ប្លាស្ទិក ថាមពល ចំណីសត្វ កាត់ដេរសម្លៀកបំពាក់ និងស្បែកជើង។
ឯកឧត្តម ប៉ែន កុសល្យ បានមានប្រសាសន៍ឱ្យដឹងថា រដ្ឋបាលខេត្តត្បូងឃ្មុំ បាននិងកំពុងបង្កើនការទាក់ទាញ និងលើកទឹកចិត្តវិនិយោគិនចូលមកបណ្តាក់ទុនលើគ្រប់វិស័យក្នុងខេត្ត តាមរយៈយន្តការអនុគណៈកម្មការវិនិយោគខេត្ត ពង្រឹង និងពង្រីកផ្តល់សេវាវិនិយោគត្រឹមកម្រិតខេត្ត ប្រកបដោយការងាយស្រួល ឆាប់រហ័សសាមញ្ញ និងមានប្រសិទ្ធភាព រៀបចំហេដ្ឋារចនាសម្ព័ន្ធក្នុងភូមិសាស្ត្រខេត្ត ឱ្យកាន់រីកចម្រើន ដើម្បីបង្កលក្ខណៈល្អសម្រាប់ការចរាចរណ៍ និងដឹកជញ្ជូនទំនិញ ពង្រឹងការអភិវឌ្ឍវិស័យកសិកម្ម ឧស្សាហកម្ម សិប្បកម្ម និងសេវាកម្មនានាពង្រីករក្សានូវសន្តិសុខសណ្តាប់ធ្នាប់ល្អក្នុងភូមិសាស្ត្រខេត្តត្បូងឃ្មុំ។
ដោយសារខេត្តត្បូងឃ្មុំ បន្តអភិវឌ្ឍទិដ្ឋភាពវិនិយោគរបស់ខ្លួន វានឹងក្លាយទៅជាមជ្ឈមណ្ឌលដ៏សំខាន់សម្រាប់អាជីវកម្មនៅកម្ពុជា ជំរុញកំណើនសេដ្ឋកិច្ច និងបង្កើតឱកាសសម្រាប់អ្នកវិនិយោគក្នុងស្រុក និងបរទេស។