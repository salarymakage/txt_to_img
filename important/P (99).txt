ក្នុងជំហានដ៏សំខាន់មួយឆ្ពោះទៅរកការបង្កើតមជ្ឈមណ្ឌលពាណិជ្ជកម្មកម្ពុជានៅចក្រភពអង់គ្លេស ឯកឧត្តម ស៊ាន ថៃ រដ្ឋលេខាធិការក្រសួងពាណិជ្ជកម្មកាលពីពេលថ្មីៗនេះ បានដឹកនាំគណៈប្រតិភូមកពីក្រសួងពាណិជ្ជកម្មទៅពិនិត្យទីតាំងផ្ទាល់នៅទីក្រុងឡុងដ៍ និងទីក្រុងប៊ើមីងហ៊ែម។ ការត្រួតពិនិត្យនេះបានធ្វើឡើងចាប់ពីថ្ងៃទី១១ ដល់ថ្ងៃទី១៣ ខែមិថុនា ឆ្នាំ២០២៥ ដែលជាផ្នែកមួយនៃគំនិតផ្តួចផ្តើមរបស់រដ្ឋាភិបាលកម្ពុជាក្នុងការពន្លឿនការបង្កើតមជ្ឈមណ្ឌលទាំងនេះ ក្នុងគោលបំណងផ្សព្វផ្សាយផលិតផលកម្ពុជាទៅកាន់ទីផ្សារអន្តរជាតិ។
នេះបើតាមការប្រកាសរបស់ក្រសួងពាណិជ្ជកម្មលើបណ្ដាញសង្គម នៅថ្ងៃទី១៦ ខែមិថុនា ឆ្នាំ២០២៥។
កាលពីកន្លងទៅ លោកជំទាវ ចម និម្មល រដ្ឋមន្រ្តីក្រសួងពាណិជ្ជកម្ម ធ្លាប់បានលើកឡើងពីផែនការបើកមជ្ឈមណ្ឌលពាណិជ្ជកម្មឯកជនកម្ពុជាថា មិនត្រឹមតែនៅចក្រភពអង់គ្លេសប៉ុណ្ណោះទេ ថែមទាំងនៅទីក្រុងញូវដេលី ប្រទេសឥណ្ឌាផងដែរ។ មជ្ឈមណ្ឌលទាំងនេះត្រូវបានបង្ហើតឡើងដើម្បីទាក់ទាញពាណិជ្ជករ អ្នកវិនិយោគបរទេស បង្ហាញពីផលិតផលកម្ពុជា និងពង្រឹងទំនាក់ទំនងពាណិជ្ជកម្ម។ (អានបន្ថែម)
ក្នុងពេលចុះពិនិត្យទីតាំង ឯកឧត្តម ស៊ាន ថៃ បានសង្កត់ធ្ងន់លើគោលដៅនៃមជ្ឈមណ្ឌលទាំងនេះ៖ ដើម្បីបង្ហាញផលិតផលកម្ពុជា និងផ្តល់ព័ត៌មានសំខាន់ៗអំពីពាណិជ្ជកម្ម ការវិនិយោគ ទេសចរណ៍ និងវប្បធម៌ដល់ធុរកិច្ច និងវិនិយោគិនអង់គ្លេស។ គំនិតផ្តួចផ្តើមនេះមានគោលបំណងជំរុញចំណាប់អារម្មណ៍ និងការចូលរួមកាន់តែច្រើនជាមួយកម្ពុជា។
ទន្ទឹមគ្នានេះដែរ ឯកអគ្គរាជទូតវិសាមញ្ញ និងពេញសមត្ថភាពកម្ពុជាប្រចាំចក្រភពអង់គ្លេស លោកជំទាវ ទួត បញ្ញា ក៏បានសម្តែងការសាទរចំពោះមជ្ឈមណ្ឌលពាណិជ្ជកម្ម ដោយបង្ហាញពីសក្តានុពលរបស់ពួកគេក្នុងការលើកទឹកចិត្តសហគ្រិនអង់គ្លេសឱ្យស្វែងយល់ពីឱកាសអាជីវកម្មនៅកម្ពុជា និងលើកកម្ពស់ទំនាក់ទំនងពាណិជ្ជកម្មទ្វេភាគី។
គួររំលឹកថា កន្លងមកក្រុមហ៊ុន Bridgemount Ltd. ដែលជាក្រុមហ៊ុនមានមូលដ្ឋាននៅចក្រភពអង់គ្លេសក៏បានបង្ហាញពីចំណាប់អារម្មណ៍ចង់មកធ្វើការវិនិយោគលើវិស័យសំខាន់ៗនៅកម្ពុជា។ ក្រុមហ៊ុននេះបានមកជួបពិភាក្សាជាមួយក្រុមប្រឹក្សាអភិវឌ្ឍន៍កម្ពុជា (CDC)រួចរាល់ហើយ កាលពីថ្ងៃទី៧ ខែកុម្ភៈ ឆ្នាំ២០២៥ ដែលនេះជាជំហានដ៏សំខាន់មួយឆ្ពោះទៅរកកិច្ចសហការដ៏មានសក្តានុពល។(អានបន្ថែម)
ដោយសារកម្ពុជាដាក់ខ្លួនជាគោលដៅទាក់ទាញសម្រាប់ការវិនិយោគអន្តរជាតិ ការបង្កើតមជ្ឈមណ្ឌលពាណិជ្ជកម្មទាំងនេះត្រូវបានរំពឹងថានឹងពង្រឹងទំនាក់ទំនងសេដ្ឋកិច្ច និងបើកផ្លូវថ្មីសម្រាប់កំណើន និងការអភិវឌ្ឍន៍រវាងប្រទេសកម្ពុជា និងចក្រភពអង់គ្លេស។